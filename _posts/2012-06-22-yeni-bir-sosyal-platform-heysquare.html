--- 
title: Yeni bir sosyal platform "HeySquare"
layout: post
---

<h3></h3>
<p>
	Lokasyon paylaşımı denilince akla ilk gelen servis tabii ki <a href=//foursquare.com>foursquare</a>. <a href=//wikipedia.org/wiki/Dennis_Crowley>Dennis Crowley</a> ve <a href=//wikipedia.org/wiki/Naveen_Selvadurai>Naveen Selvadurai</a> tarafından 2009 yılında faaliyete geçen servisin hikayesi aslında biraz daha eskiye dayanıyor. Dennis 2000 yılında üniversitedeki arkadaşı Alex Rainert ile foursquare'in en ilkel hali denilebilecek <a href=//wikipedia.org/wiki/Dodgeball_(service)>Dodgeball</a> uygulamasını geliştirdi. Bu uygulama 2005 yılında Google tarafından satın alındı ancak Google 2009 yılında uygulamayı sonlandırdı. Nisan 2012 <a href=//foursquare.com/about/>verileriyle</a> foursquare servisini 20 milyondan fazla insan kullanıyor ve şuana kadar 2 milyarın üzerinde check-in yapılmış.
	Türk kullanıcılar arasında lokasyon paylaşımının popüler hale gelmesinde özellikle Facebook'un rolü büyük, Facebook da 2010 yılı içerisinde lokasyon paylaşım servisini duyurmuştu.
</p>

<h3>Çevrenizdeki mekanlarda neler olup bittiğini öğrenmek istemez misiniz?</h3>
<p>
	<a href=//heysquare.com>HeySquare</a>'in fikri oldukça basit. Lokasyon paylaşım servislerini kullanan insanların birbirleriyle iletişim kurabilmelerini sağlamak. Uygulamamızda yer imleme servisi olarak foursquare'i kullanmaya karar verdik. Peki kullanıcıların mesajlarını nerede,nasıl tutup paylaştıracaktık? Bu noktada aklımıza kurnazca bir fikir geldi. Kullanıcı mesajlarını twitter üzerinden paylaşmak! Bu sayede mesaj servisi gerçekleme yükünden de kurtulmuş olacaktık :) 
</p>

<h3>Ve başlıyoruz!</h3>
<p>
	Fikrimizi bir an önce prototip  uygulama haline getirip kullanılabilirliği görmek istedik, bu nedenle web uygulaması olarak geliştirmeye karar verdik. Başarılı olması durumunda mobil cihazlar için native uygulama olarak geliştirmeyi düşündük.
</p>

<p>
	11 Kasım 2011'de <a href=//fehmicansaglam.net>Fehmi Can</a> ilk commiti yaptı ve beraber yaklaşık bir hafta gibi kısa bir sürede prototipi gerçekledik. Sunucu tarafında <a href=//www.playframework.org/>Play Framework</a> ,arayüz tarafında <a href=//jquerymobile.com/>JQuery Mobile</a> kullandık. Geliştirdiğimiz sırada JQuery Mobile 1.0.RC2 versiyonu vardı ve birçok hataya sahipti. Hatta bir tanesini de <a href=//github.com/jquery/jquery-mobile/issues/3098>bildirdik</a>. İşlerimizin yoğunluğu sebebiyle maalesef bu bir haftadan sonra uygulamayla pek ilgilenemedik ve bir kenarda öylece kaldı.
</p>

<p>
	Geçtiğimiz günlerde JQuery Mobile'a tekrar bir göz attım. 1.1.0 veriyonuna yükseldiğini, bir çok hatanın düzeltildiğini görünce hemen aklıma HeySquare geldi. Hemen uygulamadaki JQM veriyonunu yükselttim, butonları yeniledim, bir kaç hatayı da düzelterek Twitter'dan <a href=//twitter.com/emret/status/213636131869302784>duyurdum</a>. <a href=//halitalptekin.com>Halit</a>'in mesajımı görüp uygulamayı denemesinin ardından kendisinden gelen öneriyle bu yazıyı yazmaya kadar verdim. Bu yazıyı yazmamda vesile olduğu için kendisine buradan teşekkür ederim, çünkü bu yazı ilk blog yazım! Ne ayıp öyle değil mi?...
</p>

<h3>Nasıl kullanılır?</h3>
<p>
	Uygulamayı kullanabilmek için foursquare ve twitter hesabınızın olması gerekiyor. Mobil bir cihazdan <a href=//heysquare.com>heysquare.com</a> adresini ziyaret ettiğinizde ilk olarak foursquare'e yönlendirilerek kimlik doğrulaması yapmanız isteniyor. Doğrulama başarılı bir şekilde yapıldıktan sonra uygulamaya geri yönlendiriliyorsunuz. Bu arada mobil cihazınızda kullandığınız tarayıcının HTML5 uyumlu olması gerektiğini de belirtelim, HeySquare uygulamasının mevcut konumunuzu belirlemesi için bu şart. Ayrıca tarayıcı ayarlarınızda da lokasyon bilgisinin paylaşımı açık olmalıdır. Foursquare servisinden uygulamamıza geri yönlendirildiğinizde, tarayıcınız sizden lokasyon bilginizi uygulamamızla paylaşmak için izin istiyor. İzin verdikten sonra size yakın mesafedeki yerleri check in yapmış kişi sayısına göre sıralı şekilde görüyorsunuz. Bu yerlere tıkladığınızda o yerde gönderilen mesajları görebilirsiniz. Eğer siz de mesaj göndermek isterseniz alt kısımdaki kutucuğu kullanabilirsiniz. İlk defa mesaj göndereceğiniz zaman twitter servisine yönlendirilerek kimlik doğrulaması yapmanız gerekecek. Bu aşamadan sonra artık uygulamamızdan mesaj gönderebilirsiniz. Uygulama üzerinden check in yapmanız da mümkün.
</p>

<p>
	Çokça sorulan bir soru HeySquare üzerinden gönderdiğiniz mesajların twitter'da görünüp görünmediği? Evet görünüyor ancak mesajınız <a href=//twitter.com/h_sq>h_sq</a> kullanıcısına mention olarak gönderildiği için aslında sizi takip edenlerin akışlarında görünmüyor, tabii eğer h_sq kullanıcısını da takip etmiyorlarsa. Ancak sizin zaman akışınızda bu mesajlar görünecektir.
</p>

<p>
	Uygulamayı deneyerek yorumlarınızı paylaşırsanız çok sevinirim.
</p>

<p>
	Teşekkürler.
</p>